# Proposta

En aquest document es presenta la proposta lliurada. Millor no fer-ne modificacions.

## Dades bàsiques

Nom de la persona responsable del projecte:

David Franquesa Griso

## Àmbit territorial i poblacional d’intervenció del projecte

_Àmbit territorial o zona prioritària d’intervenció\(concretar el màxim possible. Districte, barri, carrers...\):_

La ciutat de Barcelona en general i en particular el districte de Nou Barris on es realitzarà un pilot en col·laboració amb la regidoria de Drets Socials de l'Ajuntament de Barcelona.

_Àmbit poblacional o destinataris prioritaris \(concretar el màxim possible: dones, infants, joventut, col·lectiu vulnerable, persones nouvingudes etc.\):_

Administració pública \(Ajuntament de Barcelona, Barcelona Activa\), entitats de restauració i distribució de dispositius digitals de l'Economia Social i Solidària \(ESS\), ciutadans en situació d'exclusió digital acompanyats per serveis socials de l'Aj. de Barcelona, centres educatius que realitzin aprenentatge-servei en restauració de dispositius digitals, comunitats de makers en restauració de dispositius digitals i en general les entitats i la ciutadania compromesa amb el consum responsable, col·laboratiu, circular i social dels dispositius digitals.

## Aproximació al projecte

_Experiència/es prèvies del/la sol·licitant en l’àmbit del projecte:_

Pangea.org som organització catalana capdavantera en posar internet i les tecnologies de la informació i la comunicació \(TIC\) al servei de les organitzacions, els moviments i les persones que treballen per la justícia social, els drets de les dones, el desenvolupament sostenible i la diversitat cultural a escala local i internacional. Vàrem néixer el 1993 com a organització privada, independent i sense ànim de lucre, per promoure que les entitats i els moviments socials compartissin informació, coneixement i recursos tècnics per a l’ús estratègic d’internet i les TIC de forma sostenible i respectuosa amb la diversitat i els valors de la cultura i la societat local i global.

Pangea.org acull a Electronic Reuse \(eReuse.org\), una comunitat de gestió col·lectiva on els participants \(www.ereuse.org/community\) intercanvien recursos procomuns per a fomentar la reutilització, la traçabilitat i el reciclatge final dels dispositius digitals com ordinadors, portàtils o telèfons mòbils. L'any 2016 Pangea va ser subvencionada per l'Ajuntament de Barcelona amb el projecte "Donació solidària i social de dispositius digitals \(reutilitza.cat\)", convocatòria 2016, Departament de Consum. El resultat del projecte ha estat la creació del Circuit Pangea de reutilització de dispositius digitals que canalitza dispositius digitals en desús de l'administració pública i l'empresa privada cap a entitats sense ànim de lucre i particulars acompanyats pels serveis socials de l'Ajuntament, i on es garanteix que els dispositius han estat restaurats i distribuït per entitats de l'Economia Social i Solidària \(ESS\).

A Pangea també donem serveis d’internet a més de 700 associacions, ONG, entitats, xarxes i persones vinculades als moviments socials catalans, estatals i internacionals que treballen per la cultura i l’educació; la defensa de la pau i els drets humans \(DDHH\), econòmics, socials i culturals; el moviment veïnal, ecologista, feminista i pels drets de les dones i LGTBI \(de lesbianes, gais, persones trans, bisexuals i intersexuals\); l’accés a la salut; la inserció social i laboral; l’acompanyament a la joventut, la infància i l’adolescència; la solidaritat internacional i la cooperació horitzontal; l’economia social i solidària; el comerç just i el consum conscient, responsable i transformador i els drets digitals i d’accés a xarxes de telecomunicacions lliures, obertes i neutrals. Hem participat a una seixantena de projectes per promoure la inclusió social i de gènere i la sostenibilitat mediambiental mitjançant internet i les TIC i hem donat suport tècnic de forma gratuïta i solidària a una desena de campanyes i esdeveniments socials i ciutadans a nivell català, estatal i internacional.

## Gobernança i participació

_Mecanismes de participació, equitat i/o democràcia interna, si s’escau \(assemblees, diferències en l’escala salarial entre el major sou i el menor...\)_

A Electronic Reuse \(**eReuse.org**\) és la comunitat qui desenvolupa, manté i millora els recursos procomuns en format lliure i obert, recursos i serveis distribuïts que tenen com a propòsit d'estendre el temps de vida dels dispositius i assegurar-ne el seu reciclatge al final del temps de vida útil. Els participants és federen i implementen a nivell local circuits autogestionats de reutilització. A Barcelona s'ha creat el Circuit Pangea, és un circuit obert i d'adhesió voluntària, gestionat democràticament i on els agents participants són iniciatives de l'ESS que creen un espai procomú per afavorir la cessió, recollida, restauració i distribució local dels dispositius digitals. Els Circuits fan ús del codi lliure de eReuse i de serveis distribuïts per escalar, certificar processos i traçar els dispositius. Els participants del circuit han consensuat una llicència general que conté uns principis fonamentals, definicions i condicions d'ús que es fan servir d'inspiració en cas d'haver de resoldre qualsevol dubte sobre la interpretació de la llicència més informació: [https://github.com/eReuse/commons/blob/master/0-GCL-General-Circuit-License/General-Circuit-Commons-License\_CA.md](https://github.com/eReuse/commons/blob/master/0-GCL-General-Circuit-License/General-Circuit-Commons-License_CA.md)\)

A Pangea, al contrari que les grans multinacionals del sector, apostem per un ús conscient, ètic, solidari i transformador de la xarxa i de les TIC, tant en el nostre funcionament intern com en els productes i serveis que oferim. Som una organització amb estructura horitzontal i democràtica; apliquem la equitat salarial i la paritat de gènere de l'equip amb contracte indefinit i en el nostre equip de treball; practiquem la transparència, publiquem els nostres estats de comptes i gestionem l’economia de l’associació amb entitats bancàries i de finances ètiques i solidàries. Els socis poden participar en les decisions sobre l'entitat en les assembles anuals que són convocades per la Junta 1 cop a l'any. Els vots es valoren segons el fixat en els estatuts. La Junta de l'entitat que surt escollida de l'assemblea és la que dirigeix Pangea. La junta es renova cada 4 anys. Els càrrecs no són remunerats de cap manera, la feina és voluntària. A la junta hi ha paritat de gènere i tothom té veu i vot. Les decisions del dia les pren l'equip de treball, que és la junta més els treballadors. Tothom té veu i vot i pot participar de les decisions. En general no fem gaires votacions, ens solem posar d'acord sense masses problemes.

## Descripció de la problemàtica o necessitat que aborda el projecte

L’economia circular és especialment rellevant en el context dels dispositius digitals \(mòbils, tauletes, portàtils o equips de sobretaula\). Per a fabricar dispositius digitals usem recursos no renovables, tòxics i escassos, que provenen de zones de conflicte i que creen conflicte, com la guerra del Coltan l'any 2003 amb 4 milions de morts. Els refinem per convertir-los en peces, que s'ajunten en condicions de semi-esclavitud, a països com la Xina, per donar-te un producte final com un telèfon mòbil, producte que si no es reutilitza, en pocs anys passa a ser residu. Amb el reciclatge només recuperem un petitíssima part de les matèries primeres que contenia, si es que es fa adequadament, avui a Europa s'escapa el 65% dels residus, que contaminen zones com l'Agbogbloshie, a Ghana. La contaminació d'aquest consum lineal escalfa el planeta, i en contamina l'aigua i la terra. Segons Nacions Unides, a conseqüència del canvi climàtic, en els propers 30 anys tindrem entre 50 i 200 milions de persones desplaçades, s'anomenen els refugiats del canvi climàtic. Com ho solucionem això? i si reduïm el consum com diu la regla de les tres erres? seria ideal, però la realitat és que avui hi ha més mòbils al planeta que persones, i això segueix creixent.

La reutilització és la segona de les Rs. Un dispositiu digital que es repara, millora en prestacions o es canalitza a d'altres usuaris amb traçabilitat fins al seu reciclatge, aporta tot un seguit de beneficis: 1\) prevenció de residus; mantenim el producte en ús maximitzant el seu valor i evitem crear un residu perillós i que contamina al reciclar-se, 2\) evitem la fabricació; és un equip menys que s’ha de fabricar, estalviem la contaminació d’aquest procés i reduïm la pressió sobre els recursos naturals i les persones de la cadena de muntatge i reciclatge informal, 3\) es crea ESS; una part dels processos de recollida i de restauració es poden realitzar per persones excloses o en situació d'exclusió que requereix concentració i estima però no necessàriament una alta qualificació, això fa essencial la participació de les entitats d'inserció sociolaboral, 4\) redueix el risc de fugues; s'eviten circuits informals de reutilització i reciclatge al tenir el compromís per part dels usuaris que els reutilitzen fent ús de les eines de traçabilitat fins al reciclatge, 5\) s'incrementa la recuperació de matèries primeres que conté; es traça al nivell de components \(disc, memòria,...\) i per tant els productes arriben al reciclador amb tots els components de major valor, 6\) desincentivització de l'exportació il·legal; si s'estén al màxim el temps de vida dels dispositius aquests arriben al reciclador amb un valor d'ús molt baix, fins i tot menor al valor que conté en matèries primeres, fent que no es derivi cap a circuits de reutilització i exportació il·legals. 7\) Foment de la inclusió digital; els dispositius es cedeixen a un import econòmic protegit i sempre vinculat al preu de servei de restauració i distribució, que no pas el de mercat, fent-lo així menys exclusiu, i a major oferta de dispositius es genera un menor preu d'accés. 8\) Aprenentatge-servei en centres educatius; quan la reparació no es viable econòmicament per entitats de l'ESS aquesta es deriva cap a centres educatius on els estudiants aprenen a reparar-los, creant benefici d'aprenentatge i alhora social quan aquests es deriven a estudiants sense recursos.

Malauradament, tot i els vuit beneficis de la reutilització, quasi la majoria de dispositius procedent de l'administració pública a Barcelona es reciclen \(destrueixen\) prematurament quan queden amortitzats i fora de garantia, tot i que molts siguin aptes per a la reutilització a Barcelona mateix. En cada destrucció és perd una oportunitat per l'ESS i per transformar el model de consum lineal. No obstant, amb grans esforços i implicació personal estan sorgint iniciatives com la de Barcelona Activa. La dificultats però, són múltiples: 1\) punt de cessió comunitari: no existeix un punt únic on els donants puguin cedir i els actors de l'ESS accedir-hi per restaurar i distribuir dispositius, això dificulta la cessió al haver de fer múltiples convenis que endarrereixen els terminis i incrementen costos \(servei jurídics, espai magatzem, processos diferents,...\), 2\) certificacions; el donant necessita que es els processos siguin certificats com l'esborrat de dades, i saber qui hi ha a la cadena de proveïdors i d'usuaris fins al reciclatge; els actors de l'ESS tot just s'estan iniciant en usar certificacions basades en codi lliure per a l'esborrat de dades i la traçabilitat, i les solucions privatives no es consideren alternativa a mig termini doncs incrementen els costos i fan inviable la restauració de dispositius de baixes prestacions, 4\) triar la llicència de cessió; el donant vol decidir qui restaura, distribueix i reutilitza els dispositius que cedeix i vol que el cost que paga el receptor per adquirir-los estigui en funció dels costos \(transport, magatzem, restauració, distribució,...\) i no pas del preu de mercat.

## Descripció del projecte

_Descripció del projecte, objectius generals i objectius específics que es proposa \(Es valorarà la vinculació d’aquests objectius amb els criteris que apareixen a les bases i convocatòria 2017\)_

Per a fer la reutilització viable econòmicament els actor de l'ESS estem iniciant col·laboracions, compartint recursos i dades per a poder escalar i optimitzar costos de restauració i distribució de dispositius. Però encara requerim millorar el nostre model de negoci social \(saber on aporten i com capturen el valor, crear col·laboracions, ...\) i de les necessàries millores tecnològiques que hem identificat i validat en diferents pilots. Ens hem agrupat en el Circuit Pangea que volem constituir com a plataforma de propietat col·lectiva. El projecte integraria la tecnologia eReuse.org desenvolupada des del 2011 i suportada en un projecte Europeu els anys 2015 i 2016. La plataforma haurà de ser gestionada, desenvolupada i mantinguda per les entitats de l'ESS, les treballadores, les comunitats i les entitats que hi participen i en general la ciutadania. La plataforma ha de ser ser sostenible econòmicament, governada democràticament, oberta i d'adhesió voluntària, però ha de seguir uns principis d'economia social, circular i solidària, i unes regles de gestió per preservar els els béns comuns, com són els dispositius que s'han fabricat i els donants que volen cedir-los gratuïtament a la reutilització, per això cal que respongui a les necessitats i els compromisos que els donants ens fixin i obrir-la a la ciutadania i a les comunitats que puguin dotar-se d'un servei d'autoreparació i reutilització. El fi últim és el canvi cultural cap a la reparació, restauració i reutilització de la tecnologia, la xarxa de col·laboracions i l'experiència i és, ara només ens falta més tecnologia per preservar-les i amplificar-les.\*\*\_~~

## Objectius

**Objectiu 1.** Desenvolupar una plataforma col·laborativa per a la reutilització de dispositius digitals que enforteixi el sector de l'ESS fomentant la intercooperació i no la competència dels seus actors.

* O1.1.Plataforma inclusiva i sostenible econòmicament - Definir, ajustar i validar un model de negoci social d'ús gratuït per a l'administració pública i on l'usuari/a que adquireix els dispositius pagui els costos dels serveis d'economia circular \(transport, magatzem, restauració,...\) i no el preu de mercat del producte i que el import sigui inclusiu i transparent al donants.
* O1.2. Plataforma procomú - Conceptualitzar una plataforma que sigui de propietat col·lectiva, gestionada, desenvolupada i mantinguda per les entitats de l'ESS, les treballadores, les comunitats i les entitats que hi participen i en general la ciutadania, i que incorpori els principis d’inclusió social, justícia social, ambiental, intergeneracional, econòmica social i solidària, economia circular, participació, governança, llicències en codi lliure, algoritmes transparents, privacitat dels usuaris i open-data.
* O1.3. Desenvolupament de la plataforma. Disseny, desenvolupament i testeig de la plataforma assegurant els requeriments: La plataforma permet \(RE1.1\) certificar processos de restauració realitzats, \(RE1.2\) certificar el procés d’esborrat de dades, \(RE2.1\) al donant personalitzar entitats beneficiaries \(restauradores, distribuïdores i usuàries\), \(RE2.2\) a les restauradores compartir dispositius entre distribuïdores, \(RE3.1\) al donant fer seguiment del dispositius donants \(agents, ubicació, preu adquisició\), \(RE3.2\) al donant pugui saber qui i on es reciclaran transcorreguts uns anys després de múltiples cicles de reutilització \(certificat de reciclatge\).
* O1.4 Validació de la plataforma. Realització i validació de la plataforma amb diversos projectes pilots amb almenys 500 dispositius digitals cedits per l’Ajuntament de Barcelona i restaurats per les entitats de l'ESS: Solidança, Engrunes, Andromines, Alencop i distribuït per Donalo i Abacus.

**Objectiu 2.** Servei adherit a la plataforma per a la auto-restauració i reutilització d'acció comunitària i solidària adreçada a ciutadans, comunitats procomú i centres educatius que practiquen l’aprenentatge-servei.

* O2.1. Serveis distribuïts. Definir i validar un model de negoci social on les entitats, comunitats de makers i els usuaris/es en general pugui usar serveis de la plataforma per a crear els seus propis circuits de reutilització, restaurar-se i cedir dispositius a d'altres receptors.
* O2.2. Conceptualització i co-disseny del servei amb les comunitats Restart Project BCN i Guifi.net.
* O2.3. Desenvolupament del servei. Disseny, desenvolupament i testeig del servei. Els requeriments del servei són: El ciutadà \(RE4.1\) por restaurar-se els dispositius i oferir-los a tercers, \(RE4.2\) les Restarts Parties poden desar les dades on constin els dispositius reparats satisfactòriament i es pot documentar el procés de la reparació, i Guifi.net \(RE4.3\) pot inventariar i compartir dispositius de xarxa com routers i antenes.
* O2.4. Realització i validació del pilot amb la Universitat Politècnica de Catalunya, Guifi.net i Restarters BCN amb almenys 200 dispositius i la participació de 200 ciutadans.

**Objectiu 3.** Difusió de resultats en conferències i fires de l’ESS i del sector de la reutilització, sessions de treball, co-diseny i formació en ús de la plataforma i recollida de nous requeriments.

* O3.1. Difusió i activitats.
* O3.2. Sessions internes de treball, formació i co-disseny.

## Metodologia:

_Fases del projecte, descripció de les accions que es portaran a terme i metodologia de les accions vinculades al projecte \(com es pensa procedir, es té en compte a altres actors del territori\)_

Des de la constitució del Circuit Pangea \(novembre 2016\) ens hem reunit un cop per trimestre per definir la plataforma que necessitem i el resultat són els requeriments de la present sol·licitud. La metodologia del projecte es basa en la co-propietat, co-diseny i co-desenvolupament del grup d'entitats vinculades al Circuit Pangea. A l'inici del projecte signarem un document de compartició del domini de la plataforma, es proposa que sigui reutilitza.cat. Les entitats dissenyem, desenvolupem i avaluem els resultats conjuntament per assegurar que la solució final inclou tots els usuaris/es. En les sessions internes elaborem una matriu de traçabilitat de requeriments que els participants han de validar i signar. En cada fase realitzem formació en ús de les eines, recollida de nous requeriments i projectes pilot amb usuaris/ies reals que ens permeten validar l'acompliment dels requeriments funcionals i no funcionals en un context real.

La metodologia de desenvolupament del software segueix el mètode àgil SCRUM on de manera iterativa s'identifiquem nous requeriments, es desenvolupen, proven i validen. En cas de tenir desviacions es desenvolupen en paral·lel amb la realització de requeriments nous, sempre que el paral·lelisme sigui possible. Al inici i tancament de les fases es fan sessions internes per validar la feina realitzada. L'entorn SCRUM és visible a [https://tree.taiga.io/project/ereuseorg-devel/](https://tree.taiga.io/project/ereuseorg-devel/) i el repositori on es publiquen els resultats es [https://github.com/ereuse](https://github.com/ereuse). No usem repositoris privats, tot el que es veu a la plataforma es pot descarregar directament de github amb llicència GNU Affero Versió 3.

És un projecte compartit i les decisions les prenem en consens, un vot cada entitat. Les decisions que poden generar conflictes es tradueixen en regles clares i objectives; per exemple, quina és la part econòmica que correspon a cada actor per la feina de restauració, distribució, desenvolupament de software, gestió, etc...? el resultat és un algoritme transparent i reproduïble \(veure camps cost.refurbisher, cost.circuit, cost.retailer del següent enllaç [https://github.com/eReuse/RdeviceScore/blob/master/tests/data\_scoring\_filter.csv](https://github.com/eReuse/RdeviceScore/blob/master/tests/data_scoring_filter.csv)\)

## Fases:

El projecte té tres fases. L'objectiu O1 ocupa les fases 1 i 2. En la fase 1 s'implementen els requeriments \(RE1\) de la plataforma, i en la fase 2 els requeriments \(RE2, RE3\) i en fase 3 els requeriments \(RE4\). Les accions de difusió de resultats i formació \(objectiu 3\) inclouen la generació de materials gràfics i videos per facilitar l'ús de les eines. Es realitzen durant les diferents fases.

### Descripció de les accions:

Fase 1: mes 1 al mes 2

A1. Definició del model de negoci: Disseny de: Partners, Activitats, Recursos Clau, Proposta de Valor, Relació amb clients, Segments de clients Estructura de costos, Ingressos per serveis, Costos socials i ambientals, Benefici social i ambiental.

A2. Definició i disseny del concepte de plataforma, principis del circuit i llicències, governança, dades a compartir, open-data a generar i algoritmes a implementar.

A3. Realització de sessions internes de treball, formació i co-diseny de la plataforma.

A4. Especificació, disseny, desenvolupament i testeig dels requeriments 1 de la plataforma.

A5. Difusió i activitat a la FESC i Tecnofesc.

A6. Difusió a la setmana Europea de prevenció de residus.

A7. Realització donació 1, validació requeriments 1 de la plataforma.

A8. Difusió i activitat de validació a les Jornades Reutilitza UPC.

A9. Sessions internes de treball, formació i co-diseny - Tancament Fase 1 inici Fase 2

Fase 2: del mes 3 al mes 5

A10. Ajustar el model de negoci del objectiu 1 en base al pilot 1.

A11. Co-disseny, desenvolupament requeriments i testeig requeriments 2 de la plataforma.

A12. Realització donació 2, validació requeriments 2 de la plataforma.

A13. Co-diseny, desenvolupament requeriments i testeig requeriments 3 de la plataforma.

A14. Realització donació 3, validació requeriments 3 de la plataforma.A15. Validació del model de negoci del objectiu 1.A16. Sessions internes de treball, formació i co-diseny - Tancament Fase 2 inici Fase 3.

Fase 3: del mes 6 al mes 8

A17. Definir el model de negoci del objectiu 1.

A18. Conceptualització i definició requeriments funcionals i no funcionals del servei del objectiu 2.

A19. Difusió al Mobile Social Congres - Plataforma co-op.

A20. Difusió al Mobile Social Congres - Restart Party.

A22. Ajustar model de negoci del objectiu 1.

A23. Co-disseny, Desenvolupament i Testeig dels requeriments del objectiu 2.

A34. Realització i validació del pilot amb la Universitat Politècnica de Catalunya, Guifi.net i Restarters BCN.

A35. Validació del model de negoci del objectu 2.

A36. Difusió i activitat a les Jornades Reutilitza UPC.

A37. Difusió pendent de definir - projectes Europeus Make ICT Fair, BostInno, DSI.

A38. Sessions internes de treball i formació - Tancament i informe final del projecte

## Resultats esperats del projecte

Resultats esperats del projecte \(quins resultats es pretén aconseguir? Es recomana incloure indicadors quantitatius i qualitatius que mesurin el resultat per cada objectiu específic definit\)

A l'annex es presenta una taula amb indicadors quantitatius i qualitatius per a cada acció del projecte agrupada en els objectius específics. En aquest apartat en fem una descripció més general i s'inclouen els indicadors de major importància per l'avaluació del projecte. La nomenclatura a seguir és la següent:

O: Objectiu, R: Resultat, I: Indicador,

El resultat del projecte és el co-diseny, desenvolupament i testeig d'una plataforma col·laborativa que fomenti la reutilització dels dispositius digitals d'empreses i de l'administració pública \(O1\) i que sigui procomú i d'adhesió oberta a les entitats de l'ESS que fan restauració i distribució de dispositius digitals. En segon lloc, aquesta plataforma hauria de permetre un servei d'auto-restauració i reutilització \(O2\) adreçat a ciutadans, comunitats procomú i centres educatius que practiquen l’aprenentatge-servei.

El projecte és en essència un projecte de desenvolupament de software i amb almenys tres pilots amb usuaris reals per validar els requeriments i el comportament del sistema. Els requeriments de la plataforma, objectiu O1.3 s'especifiquen els requeriments, disseny del sistema i l'arquitectura \(R1.3.1\), es desenvolupa i publica el codi font al Github \(R1.3.2, R1.3.3, R1.3.4\) i s'implementen els serveis per atendre els requeriments RE1.1, RE2.1, RE2.2, RE2.3, RE3.1, RE3.2, RE3.3.

Els indicadors quantitatius que ho mesuren són:

\(I1.3.1\) el sistema permet el requeriment \(RE1.1\) "certificar processos de restauració realitzats", el sistema permet el requeriment \(RE 1.2\) "certificar el procés d’esborrat de dades", \(I1.3.2\) el sistema permet el requeriment \(RE2.1\) "El donant pot personalitzar entitats beneficiaries \(restauradores, distribuïdores i usuàries\)",  
\(I1.3.3\) el sistema permet el requeriment \(RE2.2\) "Les restauradores poden compartir dispositius entre distribuïdores",  
\(I1.3.4\) el sistema permet el requeriment \(RE3.1\) "El donant pot fer seguiment del dispositius donants \(agents, ubicació, preu adquisició\)",\(I1.3.5\) el sistema permet al donant pugui saber qui i on es reciclaran \(RE3.2\), \(I1.3.6\) els usuaris tenen mecanismes per a fer propostes \(llicències, dades, privacitat\).

Els requeriments del servei d'autoreparació i reutilització comunitària, estan a l'objectiu O2.3, però només es fa una iteració de desenvolupament. En \(R2.3.1\) s'especifiquen els requeriments, disseny del sistema i l'arquitectura, en \(R2.3.2, R2.3.3\) es desenvolupa i publica el codi font al github i s'implementen els serveis per atendre els requeriments RE4.1, RE4.2, RE4.3.

Els indicadors quantitatius que ho mesuren són:

\(I2.3.1.1\) la comunitat de Restarters BCN i Guifi.net participa definint els requeriments,\(I2.3.2\) el ciutadà por restaurar-se els dispositius i oferir-los a tercers \(RE4.1\), \(I2.3.3\) les Restarts Parties poden desar les dades on constin els dispositius reparats satisfactòriament i es pot documentar el procés de la reparació \(RE4.2\),\(I2.3.3\) la comunitat Guifi.net pot inventariar i compartir dispositius de xarxa com routers i antenes.\(RE4.3\),\(I2.3.1.3\) i el ciutadà por restaurar-se els dispositius i oferir-los a tercers \(RE4.1\),

Els requeriments han de validar-se en els successius pilots a realitzar. La plataforma es validarà en tres donacions realitzades per l'Aj. de BCN \(R1.4.1\), \(R1.4.2\) i \(R1.4.3\), on almenys \(3/5\) dels donants accepten els certificats com a vàlids \(I1.4.1\), es processen 500 dispositius de tipus sobretaula \(I1.4.2\) i els actors participants accepten o rebutgen la matriu de verificació dels requeriments R1, R2 i R3. En el cas del servei es realitza i valida un pilot amb la Universitat Politècnica de Catalunya, Guifi.net i Restarters BCN. Idem, els actors accepten o rebutgen la matriu de traçabilitat de requeriments \(I2.4.1\).

El concepte de plataforma procomú està en procés de definició a Barcelona, tot just s'estan definint les seves principals característiques. Un dels resultats del projecte són els models de negoci \(O1.1\) i \(O2.1\) que a \(R1.1\) es presenta la plataforma i a \(R2.1\) el del servei d'autoreparació. Els participants hauran consensuat els preus de servei \(I1.1.2 i I2.1.2\) i per a validar el model es faran almenys 5 factures de cada model \(I1.1.1 i I2.1.2\).

En aquest projecte, tant per la plataforma \(O1\) com pel servei comunitari \(O2\) s'inclouen les activitats de co-disseny \(R1.2\). La plataforma ha de quedar alineada amb les plataformes co-op amb una validació externa \(I1.2.1\) \[eReuse.org és un pilot del projecte Decode i és membre del grup Barcola de l'Ajuntament de Barcelona\]. La plataforma ha d'incloure els principis de justícia social, ambiental, intergeneracional i els d'economia circular i social, els actors accepten la llicència \(I1.2.3\), es signa la co-propietat del domini web \(I1.2.4\), la metadata ha de permetre traçar els dispositius, l'estat i estimar la seva durabilitat \(I1.2.5\). I per l'objectiu O2.1 es co-dissenya els requeriments i la comunitat hi participa i aquesta els accepta \(I2.2\).

Finalment a l'objectiu O3.1 incloem les activitats de difusió de la plataforma on esperem almenys 500 participants implicats directament en la validació de la plataforma i a l'objectiu O3.2 les sessions internes de treball, formació i co-disseny de la plataforma on 3/5 parts hi participen i la seva totalitat participa en l'informe final del projecte.

Temporalització i calendarització de les accions \(es recorda que el projecte ha de tenir una durada màxima d’una any i haver començat durant el 2017\)

Veure quadre adjunt.

## Incorporació de la perspectiva de gènere al projecte.

Reservar 50% places de les activitats per gènere almenys 1 setmana abans de finalització, incloure com a principi en la plataforma el principi d'equitat de gènere en la restauració i distribució dels dispositius digitals i no usar llenguatge sexista en les activitats de comunicació i els productes comunicatius.

## Vinculació del/la sol·licitant amb el territori d’actuació i actors de l’entorn.

El circuit Pangea agrupa a quasi la totalitat de les entitats de l'ESS restauradores i distribuidores de dispositius digitals de Catalunya, com: Engrunes S.L.U, Solidança treball S.L, l'Associació Andromines, la Fundació Trinijove, Abacus SCCL i Alencop SCCL, i entitats de l'economia voluntària com El Programa Reutilitza de l'Universitat Politècnica de Catalunya, La Fundació Marianao, Labdoo.org, la Fundació Banc de Recursos, la Fundació Realdreams, el moviment The Restart Project Barcelona i la comunitat Guifi.net. A Pangea també participem a xarxes com la XES \(Xarxa d’Economia Solidària de Catalunya\); l’APC \(Associació per al Progrés de les Comunicacions\), Barcelona + Sostenible, l’EDRI \(Associació Europea pels drets Digitals\); EXO \(l’Associació per l’Expansió de la Xarxa Oberta, Lliure i Neutral\).

D’acord amb la informació facilitada, quins objectius estan alineats amb els criteris generals de la convocatòria? Detalla’ls a continuació.

La plafaforma serà procomú i cooperativista \(Platform Cooperativism\) i permet impulsar el desenvolupament de l'activitat socioeconòmica en l'àmbit de l'economia social i solidària i alhora vol impulsar l'auto-restauració i reutilització d'acció comunitària i solidària adreçada a ciutadans, comunitats procomú "bottom-up networks" com Restart Project i Guifinet i centres educatius que practiquen l’aprenentatge-servei. En quan a volumns de dispositius gestionats esperem que durant el projecte es gestionin almenys 500 equips informàtics de sobretaula que es restauraran per entitats de l'ESS, generant 25.000€ en creació d'ocupació, i els dispositius s'oferiran a entitats sense ànim de lucre i a persones en situació d'exclusió social acompanyats per els serveis socials de l'Ajuntament de Barcelona, a un preu protegit almenys 50€ per sota del preu de mercat, suposant uns estalvis d'uns altres 25.000€. L'impacte esperat d'aquest projecte repercutirà favorablement en l'ESS i local, preservació de residus, evitar fabricar nous productes, reducció de la contaminació, inclusió digital i aprenentatge-servei. En tot moment es tindran en compte aspectes com la privacitat de dades dels usuaris \(dades personals no es recullen, localització a nivell de ciutat\) i on els usuaris trien la llicència de dades i el nivell de granularitat.

## Alienació d'objectius

_D’acord amb la informació facilitada, quins objectius estan alineats amb els criteris específics de la convocatòria? Detalla’ls a continuació._

El projecte usarà i millorà el conjunt de recursos en programari lliure de la comunitat eReuse.org. El programari eReuse.org ha estat desenvolupat durant el projecte Europeu CHEST EU \# 611333. Aquest programari permet inventariar els dispositius, com ordinadors de sobretaula, telèfons i ordinadors portàtils,... a nivell de component \(disc dur, placa base, CPU, etc.\) i permet que els usuaris en reportin els processos realitzats d'actualització, reparació i reciclatge final. Les eines de programari, els prototips i els serveis web s'han desenvolupat durant els últims 18 mesos, a través d'assaigs de camp i els estudis pilot corresponents. Les idees fonamentals d'aquest projecte han estat formulades i validades al nivell de preparació de tecnologia \(TRL4\) \(Validat al laboratori\), després a TRL 5 \(validat en entorns rellevants\) i recentment TRL 6 \(demostrat en entorns rellevants amb més de 2.000 dispositius gestionats i traçats\). L'últim assaig i estudi pilot que s'està duent a terme abasta el període comprès entre setembre de 2016 i maig del 2017, 800 ordinadors van ser donats, recollits, restaurats i distribuïts a usuaris de Barcelona. El projecte es basa en el coneixement i l'experiència del consorci que forma el Circuit Pangea. El desenvolupament i servei de la plataforma es sostindria amb aportacions dels seus usuaris que tenim fixades en 6€ per dispositiu. Aquest import no es cobrarà durant la realització del projecte donat que estarem en fase de proves i com a mesura per fomentar la participació. El nombre de persones necessàries per iniciar i sostenir la plataforma es fixa amb un total de 4 persones. Estimem doncs que almenys és necessari arribar a gestionar 20.000 dispositius per arribar a la sostenibilitat, avui estem al voltant dels 2.000 dispositius/any.

El resultat del projecte generà coneixement i tecnologies obertes i digitals \(codi, open-data, models de negoci\) de suport al consum col·laboratiu, social i circular de dispositius digitals. La plataforma procomú resultant a més es basarà en la implementació de serveis distribuïts que doten de màxima autonomia als seus usuaris. No es doncs una plataforma centralitzada sinó un únic punt d'entrada al donant que darrere té un ecosistema de serveis que es regulen per principis i algoritmes procomú, consensuats entre tots/es.

## Pla comunicatiu del projecte:

_Missatge i públic objectiu al qual s’adreçarà la comunicació. Com es gestionarà._

A l'objectiu 1 ens adrecem a entitats donants \(Aj. BCN principalment\), i entitats restauradores i distribuïdores de l'ESS de dispositius digitals. I en l'objectiu 2 a comunitats procomú, ciutadans i centres educatius que facin aprenentatge-servei. Al donant li comuniquem que podrà definir la llicència de cessió de dispositius i sabrà que contribueix a un projecte col·laboratiu, no exclusiu i d’alt impacte social \(50€ de creació d’ESS i 50€ d’estalvi pels receptors\) i ambiental \(estendre temps de vida i traçabilitat fins al reciclatge\). Disposa d’una direcció web on pot saber si el seu equip es reutilitza, qui el reutilitza i si finalment s’ha reciclat i on. Al restaurador disposarà d'una quota variable en funció de la reputació \(regulada per regles i algoritmes transparents\), retribucions justes, governança, serveis de valoració, dades d’obsolescència programada, i finalment se li oferirà la seva plataforma de propietat compartida. Al distribuidor: quota de de dispositius restaurats amb garantia \(idem, quota regulada per regles i algoritmes tranparents\), proveïdors i eines de suport helpdesk, serveis de recuperació i traçabilitat. Ciutadà i comunitats: pot usar la plataforma per a restaurar i reutilitzar els seus dispositius.

_Productes que s’han previst \(cartells, díptics, tríptics, difusió a través de xarxes/webs i altres mètodes de difusió\)_

Vídeos, cartells, difusió a través de xarxes i webs.

\*\* Aquest projecte està realitzat amb finançament de l'Ajuntament de Barcelona. El seu contingut és responsabilitat de Pangea.org i les entitats col·laboradores.

